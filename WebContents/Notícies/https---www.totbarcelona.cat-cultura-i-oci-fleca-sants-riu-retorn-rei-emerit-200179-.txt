CA
POLÍTICA
SOCIETAT
ECONOMIA
MOBILITAT
HABITATGE
CULTURA I OCI
TOT ESPORTS
'Flotador de Rei cremat' a l'aparador del Forn Baltà / Instagram
Cultura i Oci
Una fleca de Sants se’n riu del retorn del rei emèrit amb dolços irònics
El Forn Baltà li dedica un "flotador cremat" per a regates gallegues i parelles de brioixos titulades "Tocar els emèrits"
Meritxell M. Pauné
21/05/2022 13:11
El retorn a Espanya, impune i de vacances, del rei emèrit espanyol Joan Carles de Borbó després de les irregularitats reconegudes durant el seu regnat ha generat molta controvèrsia política. I, també, moltes bromes entre la ciutadania. Una de les més originals ha estat la d’una fleca de Sants, que ha llançat dos dolços especials i plens d’ironia per fer riure als veïns i clients d’aquest barri de Barcelona.
El Forn Baltà, en plena Plaça de Sants, exposa des d’aquest divendres a l’aparador un “flotador de rei cremat” i uns quants “parells d’emèrits”. Uns cartells donen pistes de l’actualitat a la que fan referència. “Flotador de Rei Cremat. Especialitat Gallega per regates”, diu una. “Venir a tocar els Emèrits”, diu l’altra. La doble broma entronca amb una tradició en aquest establiment, que cada cop que hi ha notícies relacionades amb la monarquia espanyola se’n fot simpàticament amb uns postres com aquests.
El flotador és un tortell de reis cremat, que només es mostra a l’aparador i no es pot adquirir. En canvi, els emèrits sí que es poden adquirir: són dues boles de brioix farcides de crema i amb ametlla i sucre pel damunt. Només n’han fet 20, així que quan s’esgotin ja no se’n podran trobar… fins a la propera broma d’actualitat. La fleca calcula que dilluns ja no quedarà cap parell d’emèrits d’aquesta fornada.
Josep Baltà, propietari del Forn Baltà, explica al TOT Barcelona que es tracta ja d’una “tradició” quan hi ha novetats de Felip VI o del rei emèrit. “Cada cop que està per aquí, cremem uns tortells de reis… en senyal de molt de carinyo”, ironitza. “El tortell cremat és un producte recurrent que ens ha permès en fotre’ns-en de l’actualitat”, exposa. El primer tortell de reis cremat el van fer el 2018 arran del cas d’uns joves de Banyoles que havien cremat una foto del monarca, havien estat condemnats i Estrasburg va obligar l’Estat a indemnitzar-los. “Si cremar una foto no era delicte, vam pensar que cremar un tortell tampoc ho seria i el vam posar a l’aparador!”, recorda rient.
“Aquesta conya del tortell l’hem anat allargant amb visites reials, quan el Barça juga la Copa del Rei o durant l’etapa més moguda del procés independentista”, assenyala. “És una manera divertida, com feia la Trinca, de riure d’aquests desgavells… Si t’emprenyes encara et fas més mala sang i et surt un bony!”, exclama. La clientela, diu, ho troba també divertit i ja hi ha qui ha titllat la seva iniciativa de màrqueting simpàtic. A Baltà hi està d’acord, de fet: “No vens un producte alimentari, sinó que al final la gent compra una conya per dur a casa i riure una estona”. Fan contenta la parròquia de la fleca però no fan gaire caixa amb els dolços temàtics: “N’hem fet 20 només! El que consideri que amb això ens estem forrant a costa de l’emèrit… És ben bé per fer la gràcia”.
El flotador d’aquest cap de setmana estira el mateix fil, aprofitant que Joan Carles de Borbó practicarà vela a Sanxenxo: “Amb la regata i tot plegat, els flotadors són imprescindibles per la seva seguretat!”, continua Baltà. Encara que no es mengi, als clients i als qui passegen pel Carrer de Sants els fa gràcia veure’l a l’aparador. “És com una performance, digues-li art efímer, art cremat o art emèrit”, riu.
Les dues boles de brioix “tenen una simbologia bastant clara”, reconeix el forner, que també n’ha fet versions en positiu “quan hi ha hagut alguna gesta independentista” –com una que va batejar “amb dos Puigdemonts”– o quan l’Alcorcón va guanyar el Reial Madrid. Les frases que acompanyen el brioix són part fonamental d’aquest acudit dolç. “El mateix pastís sense el lletreret no es vendria, o no tant, o no faria tanta gràcia”, reconeix. “És un pastís amb forma de collons que usem per quan la gent ve a tocar-los o els posa sobre la taula”, resumeix.
Barri de Sants Rei Felip VI
Nou comentari
Comentari *
Nom
Qui som
Publicitat
Contacte
Política de privacitat
Seguiu-nos:
Amb la col·laboració:
Membres associats: