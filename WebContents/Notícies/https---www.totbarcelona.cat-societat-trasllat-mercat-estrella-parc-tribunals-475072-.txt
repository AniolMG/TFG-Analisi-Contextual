CA
POLÍTICA
SOCIETAT
ECONOMIA
MOBILITAT
HABITATGE
CULTURA I OCI
TOT ESPORTS
El llac dels jardins del Baix Guinardó, on es construirà el mercat provisional de l'Estrella SALVEM EL PARC
Societat
El mercat de l’Estrella als jardins del Baix Guinardó acabarà als tribunals
L'associació de veïns i comerciants Salvem el Parc, contrària el projecte, ha recollit 8.500 euros per presentar una demanda contra l'Ajuntament en el moment que l'obra es liciti
Jordi Subirana
15/02/2024 21:03
El trasllat del mercat provisional de l’Estrella als jardins del Baix Guinardó acabarà als tribunals. Així ho assegura la presidenta de l’associació Salvem el Parc, Patrícia Moya, al TOT Barcelona. La citada entitat, que diu comptar amb uns 1.500 veïns i comerciants, s’oposa a la construcció de l’equipament sobre el llac dels jardins, que es troben a la confluència dels carrers de Lepant i Marina amb la Travessera de Gràcia. L’Ajuntament ha de fer una reforma important a l’edifici original del mercat, al carrer de Pi i Margall, per problemes estructurals, i això ha obligat a buscar una ubicació temporal pels paradistes, que s’estaran al voltant d’uns dos anys i mig als jardins.
Et pot interessar
Fumata blanca pel mercat de l’Estrella: anirà als jardins del Baix Guinardó
Queixes al Mercat de l’Estrella pel futur trasllat: “Ens tenen oblidats”
“Quan es liciten les obres presentarem la demanda. De moment, ja tenim els advocats, hem reunit 8.500 euros i esperem arribar als 12.000 per pagar les despeses del procediment judicial”, diu molt contundent Moya. L’associació sosté que l’Ajuntament ha decidit posar el mercat provisional als jardins del Baix Guinardó “sense transparència ni consens” i afirma que ells no han vist cap estudi previ sobre la instal·lació de la carpa al parc. Considera que hi havia altres ubicacions més idònies i opina que l’elevat cost de construcció del mercat provisional sobre el llac -5,8 milions, segons l’Ajuntament- “és una barbaritat”. I més quan el mercat de l’Estrella té nombroses parades tancades, afegeix.
Una imatge dels jardins del Baix Guinardó AJUNTAMENT DE BARCELONA
Inici de la construcció aquest any
Moya encara creu que el mercat no s’acabarà posant al parc. “No hi ha cap projecte fet”. Però fonts municipals asseguren a aquest diari que el calendari per construir el mercat als jardins del Baix Guinardó es manté, i l’objectiu és que comencin les obres durant aquest any. L’Ajuntament confirma que el pressupost ja s’ha aprovat. Va ser a la comissió de govern del passat 8 de febrer. Consultats els acords de la comissió per aquest mitjà, el document no cita cap inversió del mercat de l’Estrella. Segons l’Ajuntament, és el punt 24, que recull un paquet d’inversions sense concretar.
El pas previ a les obres serà l’aprovació del projecte -un moment en el qual es podrà afinar més l’inici de l’edificació- i la posterior licitació. El passat octubre, el director de projectes estratègics de l’Institut Municipal de Mercats, Pere Sirvent, va dir al consell de barri del Baix Guinardó que els comerciants estaran als jardins fins a mitjans del 2027. La intenció era que s’hi instal·lessin cap a finals del 2024, però amb diversos tràmits i la construcció pendent de fer, caldrà veure si aquesta agenda s’acaba complint o si es torna a endarrerir uns mesos.
Altres ubicacions
L’associació Salvem el Parc no entén per què l’Ajuntament prefereix instal·lar la carpa provisional a un parc que en alguna de les altres ubicacions que s’han posat sobre la taula, com l’esplanada d’Alfons X, el mateix carrer de Pi i Margall, un solar de Sardenya que fa anys que espera que s’hi aixequi un equipament esportiu o a Joanic. Bé, aquest darrer emplaçament s’ha descartat perquè hagués estat massa a prop del mercat de l’Abaceria, que està a la part alta del passeig de Sant Joan, recorda la presidenta dels comerciants del mercat de l’Estrella, Lourdes Vico. Per a Salvem el Parc, un bon lloc hauria estat al mig de Pi i Margall. “Ja s’ha fet abans. A la ronda de Sant Antoni, les carpes provisionals del mercat de Sant Antoni van estar anys al mig del carrer”. Moya assegura que col·locant la carpa als jardins del Baix Guinardó, els infants de les escoles dels voltants, gent gran, esportistes i persones que porten les seves mascotes al parc no els podran utilitzar durant dos o tres anys. Fins i tot, afegeix, els molts arbres que hi ha permeten que els jardins siguin un refugi climàtic contra les altes temperatures durant l’estiu. “Tenen una obsessió a posar el mercat al parc”.
Parades tancades al mercat de l’Estrella, al carrer de Pi Margall JORDI SUBIRANA
El projecte no té ni consens veïnal, però tampoc polític. Així va quedar demostrat el passat 2 de novembre en el plenari d’Horta Guinardó, on partits amb una ideologia tan diferent com Trias per Barcelona, ERC, PP i Vox es van oposar i van tombar la construcció de la carpa als jardins del Baix Guinardó. No obstant això, les proposicions que presenten els grups a comissions i plens, sigui de districte o a Sant Jaume, no són vinculants, i el govern socialista ha decidit mantenir el trasllat als jardins del Baix Guinardó. Aquest fet té una altra conseqüència: les millores que s’havien de fer sobre el llac per convertir-lo en una zona d’estança i de jocs infantils, previstes als pressupostos participatius que va aprovar el govern d’Ada Colau, s’han quedat pel camí.
El trasllat de l’equipament porta cua des de fa temps
El trasllat de l’equipament porta cua des de fa temps. El novembre del 2022, Colau ja el va aturar. En aquell moment, la intenció municipal no era instal·lar la carpa sobre el llac sinó en una esplanada pròxima. L’alcaldessa va instar l’Institut Municipal de Mercats a buscar una nova ubicació perquè el veïnat no perdés aquell punt de trobada i una part dels jardins pel gaudi ciutadà. A més, la idea inicial suposava talar 25 d’arbres del parc en plena emergència climàtica. Però, abans de les eleccions municipals del 2023, el govern dels Comuns i el PSC va canviar de nou d’opinió i va plantejar construir la carpa sobre el llac. Segons l’Ajuntament, s’ocuparan uns 1.500 metres quadrats dels 21.000 que té el parc.
El mercat de l’Estrella de Pi i Margall està afectat per problemes estructurals i cal dur a terme unes intervencions del tot necessàries que, el novembre del 2021, es va subratllar que havien de fer-se a curt termini per seguretat. Dos anys i mig després no han començat. Amb tot cas, les feines, s’han d’executar sense els paradistes. “No es poden fer amb els comerços oberts”, afirma la presidenta del mercat. Com l’Ajuntament, Vico diu que no s’han produït canvis i que esperen poder traslladar-se a finals d’any. Ara, a les instal·lacions de Pi i Margall, hi ha nombroses parades tancades, moltes per jubilació. Segons la presidenta dels comerciants, les botigues no es podran traspassar fins que s’hagi fet la reforma i ells tornin a l’equipament original.
Barri del Baix Guinardó Jardins Mercats
Més notícies
Nova ubicació i data de trasllat per al mercat provisional de l’Estrella
Comentaris
Àlex febrer 16, 2024 | 07:59
Ni entenc perquè se li dóna ressò a aquesta fona, quan ja se li ha vist el llautó. Que demostri que realment té tants membres a la seva plataforma, perque jo, pel barri, no me'n trobo ni un. És no voler entendre una necessitat i un nou futur per al parc.
3 1 Respon
Nou comentari
Comentari *
Nom
Qui som
Publicitat
Contacte
Política de privacitat
Seguiu-nos:
Amb la col·laboració:
Membres associats: