BOTIGA
ACTUALITAT
PODCAST
INFORMES
ANUARI
MAPA DE LA CENSURA
OBSERVATORIS TEMÀTICS
COL·LABORA
TEMES DESTACATS
MAPA DE LA CENSURA EXTREMA DRETA LLIBERTAT D'EXPRESSIÓ
QUÈ ÉS
SUBSCRIU-TE AL BUTLLETÍ
EN CASTELLANO
IN ENGLISH
FACEBOOK
TWITTER
INSTAGRAM
IniciAnàlisi
Destrucció de la Franja de Gaza pels atacs israelians. Foto: WHO / via ACN
“És una massacre de periodistes palestins”: una professió sota l’amenaça constant d’Israel
POL BARAZA 30 GENER 2024
Cobrir la guerra de Gaza s’ha convertit en un desafiament professional i vital per als periodistes palestins, que són en el punt de mira d’Israel
Més de vuitanta periodistes han mort durant la guerra de Gaza d’ençà del 7 d’octubre, quan Hamàs va atacar Israel, segons el recompte del Comitè per a la Protecció dels Periodistes (CPJ). La xifra de l’oficina de mitjans de Gaza és més elevada: 117 periodistes pel cap baix han mort arran dels bombardaments d’Israel. Tot i el ball de xifres, l’inici d’un conflicte mai havia sigut tan mortífer per als periodistes en ple segle XXI.
Treballar sota l’amenaça constant, atacs, talls en les comunicacions, censura de material, limitacions del moviment. Cobrir el conflicte s’ha convertit en un autèntic desafiament –professional i vital– per als periodistes, sobretot els palestins, que molts resten atrapats a la Franja de Gaza i Cisjordània i són en el punt de mira d’Israel. Són els únics que poden proporcionar informació des de dins de la Franja de Gaza, ja que la premsa internacional té prohibida l’entrada. 
Entitats internacionals com Reporters Sense Fronteres (RSF) fa temps que denuncien que el periodisme està en procés d’eradicació a la Franja de Gaza arran de la negativa d’Israel de protegir els professionals dels mitjans. “Els periodistes d’allà no tenen refugi segur ni manera de marxar. Els maten un rere l’altre”, alerta Jonathan Dagher, cap de RSF a l’Orient Mitjà. 
Com treballen els periodistes internacionals i locals al terreny? Amb quines dificultats es troben? Les condicions han empitjorat, d’ençà del 7 d’octubre? De tot això en parlem amb Joan Mas, corresponsal de l’agència EFE a Jerusalem des de fa sis anys; amb Yara El Harake, que fa quinze anys que treballa amb mitjans de comunicació i organitzacions de drets humans, i amb el periodista Sami Sockol, que treballa com productor de TV3 a l’Orient Mitjà. 
Els periodistes palestins, els ulls de què hi passa a dins
El nombre de periodistes assassinats en la guerra de Gaza és més elevat que en la majoria de conflictes els últims anys, tal com constata el Balanç Anual de RSF. Fins al primer de desembre, 63 periodistes han estat assassinats en la guerra entre Hamàs i Israel, 56 dels quals a la Franja de Gaza arran dels bombardaments d’Israel, 4 a Israel i 3 al sud del Líban, d’acord amb RSF. L’entitat ha pogut verificar que 17 van morir mentre exercien la professió. Aquestes xifres són les més grans mai registrades per RSF en l’inici d’un conflicte: “Fan saltar pels aires la tendència global a la baixa dels últims anys a l’assassinat de periodistes”. La massacre de periodistes a Gaza contraresta una tendència global a la baixa en els assassinats de reporters mentre treballaven. Enguany n’hi ha hagut 45, 16 menys que l’any passat. És la xifra més baixa d’ençà del 2002 (33). 
La Federació internacional de Periodistes (IFJ) avisa que els periodistes de Gaza tenen més probabilitat de morir que els soldats de combat. Ho denuncia Tim Dawson, secretari general adjunt de l’entitat, al blog de la IFJ: “Armats amb càmeres, micròfons i blocs de notes, els periodistes de Gaza s’enfronten a l’atac més ferotge d’un dels exèrcits més sofisticats del món”. Segons Dawson, la majoria dels periodistes de Gaza creuen que l’exèrcit d’Israel els ataca deliberadament, i molts diuen que han rebut amenaces per telèfon de gent que representen les Forces de Defensa d’Israel (FDI). 
Joan Mas, corresponsal de l’agència EFE a Jerusalem, apunta que hi ha clarament una guerra bruta contra la premsa local: “És una massacre de periodistes palestins. No hi ha cap altra paraula per definir el que passa a Gaza”. Fan la feina com poden, sense seguretat, i qualsevol cobertura és un risc per la vida: “Tenen el mateix risc que la població civil”. 
El periodista Sami Sockol, que treballa com productor de TV3 a l’Orient Mitjà, qualifica la situació d’espantosa: “L’exèrcit israelià dispara tothom. Fins i tot captius que tenen la bandera blanca de rendició”. En els darrers dies, hi ha hagut una decisió judicial que l’ha sorprès. La Cort Suprema israeliana ha refusat un recurs de l’Associació de Premsa Estrangera (FPA) –organisme amb seu a Jerusalem que ajuda principalment periodistes internacionals– que demanava a Israel que autoritzés l’accés independent als periodistes a Gaza. El Suprem israelià va al·legar que la cobertura periodística podria posar en perill els soldats, perquè podrien informar de les posicions de les trobes. Fins ara, segons Sockol, Israel havia permès que periodistes acompanyessin les forces militars: “Ells trien el mitjà, no està obert a tothom. I ells decideixen on et porten, què et volen ensenyar i no pots parlar amb cap palestí. Per descomptat, això no és periodisme”. Ara, Israel impedeix l’entrada de periodistes a la Franja de Gaza i això impedeix que els espectadors puguin saber ben bé que hi passa a dins. 
“Què es pot fer per aturar aquesta matança?”
Mas destaca que en les darreres setmanes hi ha hagut força detencions de periodistes palestins a Cisjordània: “Denuncien moltes agressions, atacs o abusos per part de les forces de seguretat quan intenten cobrir certs esdeveniments”. “El que passa a Gaza és un genocidi, però el que passa a Cisjordània és una violència lenta. Maten i agredeixen la gent, fins i tot periodistes. És un règim que fa violència sistemàtica. S’aprofita la situació per anar en contra les persones”, explica Yara El Harake, que fa quinze anys que treballa amb mitjans de comunicació i organitzacions de drets humans. 
“Què es pot fer per aturar aquesta matança?”, es pregunta Dawson al portal d’IFJ. Exposa dues respostes: pressionar els governs que donen suport a l’ofensiva israeliana i animar el Tribunal Penal Internacional a investigar el tracte de les FDI vers els periodistes. Destaca que el destí dels periodistes de Gaza és una catàstrofe humanitària i que “assistim a una de les supressions més cruentes i brutals de la llibertat d’expressió de l’era moderna”. 
El paper de la premsa internacional 
En Joan Mas fa sis anys que treballa al terreny. A parer seu, la guerra d’ara ha fet variar poc les tasques dels periodistes internacionals: “La feina que fèiem abans, la podem continuar fent d’una manera més o menys semblant”. Aquestes darreres setmanes, ha augmentat molt la tensió, però deixa clar que el conflicte no és pas cap novetat i ve de lluny. “Cobrint territoris palestins, com Cisjordània, ja percebíem que hi havia molta tensió. Ens hem vist abocats, sobretot el 2023, a una realitat de conflictes armats i a un nivell de violència elevat. A Cisjordània es percep més o menys el mateix, però ara amb més tensió i amb més reforços de seguretat”, explica.
Hi ha més agressivitat per part dels colons, però també per part de les forces de seguretat israelianes, fent controls i preguntes que intimiden els periodistes. Mas s’ha trobat amb un parell d’episodis d’aquest estil: “Aquesta gent té més por i paranoia i a vegades costa dialogar-hi o interactuar-hi”. Sockol també ho ha viscut amb TV3. Fent una cobertura a Hebron, a Cisjordània, on viuen molts colons, els soldats els van aturar per a comprovar què filmaven. “Érem en una zona residencial. Ens van fer esperar i ens van demanar què hi fèiem, allà, que era una zona on hi va haver els atacs d’Hamàs”, explica. Segons ell, els soldats a Cisjordània tenen més hostilitat cap a la premsa internacional: “Qualsevol mena de violència contra la premsa estrangera és acceptat pel govern. I sobretot pel ministre que controla la policia”. A part de la violència, també expressa que els mitjans israelians convencionals han impulsat una campanya contra la premsa estrangera. El govern de Netanyahu, per exemple, ha amenaçat de tancar un mitjà internacional com Al Jazeera.
El corresponsal d’EFE també ha notat que hi ha uns quants grups de pressió i sectors que tenen un vincle directe amb Israel, que segueixen el relat oficial, que són més hostils amb la premsa, tot assenyalant periodistes en funció de la narrativa. “Es crea aquesta dinàmica i és preocupant. Israel intenta tenir un discurs de guerra molt concret que genera un escenari de certa polarització. Si no el compres, es pensen que estàs contra ells. I això es transmet a través de polítics o informes acusant mitjans internacionals d’haver tingut fotoperiodistes que, segons ells, van participar en l’atac d’Hamàs”, explica. 
La maquinària de la propaganda d’Israel funciona a tot drap i això, segons Mas, dona certs espais a la premsa, perquè ja els interessa. A pesar de Gaza, on la situació ha empitjorat molt i els periodistes no hi poden treballar. Com a resultat, només es poden conèixer dues realitats: la narrada per la premsa local i la que construïm arran de les versions de cada banda. “Tenim dificultats per a confirmar la informació i els arguments d’Israel. Això sí que és un problema a l’hora d’informar perquè moltes vegades només tenim el relat oficial d’Israel, que la premsa israeliana el reprodueix molt sense posar-lo en qüestió”, apunta Mas.
La guerra pel relat
La guerra militar n’ha desencadenat una altra centrada en el relat. Israel destina molts recursos perquè la seva narrativa qualli en la societat internacional i en els mitjans sense qüestionar-la. Un escenari que, segons El Harake, ha desencadenat una crisi de fons en la professió. S’explica: “El periodisme és una entitat molt important per als civils per a entendre què passa als estats i cercar responsables. I en aquest moment, molts es posicionen en una banda o altra de la guerra. En les notícies es fan reflexions sobre els interessos de l’estat. Quan arriben en aquest punt, el periodisme no fa un bon treball perquè només mostra una banda. És escandalós”. 
Es queixa del fet que es vulgui imposar un discurs sense que hi hagi autocrítica: “El periodista ha de buscar més enllà de la informació que es dona. Ara tot s’ha enfocat amb el 7 d’octubre, com si aquesta data hagués vingut de cop, i no és així. El periodista ha d’explicar el context”. I continua: “On és la llibertat d’expressió? No tens llibertat completa quan algú t’obliga a veure només una part. Aquest és el problema”.
Segons Sockol, els mitjans que tenen una visió més esbiaixada són els israelians. “No mostren què passa a la Franja de Gaza. La tragèdia humana, la fam, el patiment dels nens als hospitals. A Israel no veuen tot el que s’ensenya a Catalunya i en els altres països. Tenen una mala comprensió de què passa a Gaza i no entenen l’opinió pública de fora en solidaritat amb el poble palestí i en contra els crims de guerra que es cometen per part de l’exèrcit israelià”, detalla. Ara es fa palès l’actitud hostil d’Israel envers la premsa, però Sockol recorda que, fins fa poc, Hamàs feia ben bé el mateix: “No hi havia llibertat de premsa en les zones que controlava. Abans del 7 d’octubre, això era evident, hi havia moltes restriccions i no deixaven entrar periodistes. I crec que era per a intentar amagar els preparatius de l’atac”. 
El Harake ha viscut l’ocupació israeliana al sud del Líban i tampoc no oblida la guerra del 2006. Sempre, com a periodista, s’ha fet la mateixa pregunta: “Per què Israel, en totes les guerres i conflictes, té com a objectiu militar atacar o matar periodistes?”. Amb el pas del temps, ha tingut una resposta: “Israel és un estat que treballa amb la mínima informació possible. Això es veu en les rodes de premsa. Funciona com un règim censor quan hi ha un estat de guerra. No es pot publicar qualsevol informació, es fixa molt què difonen al món i als civils. Això diu moltes coses”. 
Segons El Harake, els atacs contra periodistes palestins estan estretament lligats en la lluita pel relat: “Clarament, és per a parar qualsevol mena d’informació de Gaza i que no tingui controlada. No només es veu amb els atacs, també amb la mena de propaganda i la informació falsa. Els periodistes són un objectiu militar, però no tan sols en aquesta guerra. I ve de fa molts anys”. A El Harake també la té neguitosa la terminologia que fan servir els mitjans, que és clau per a determinar la narrativa. Per exemple, no d’acord en el fet que es parli de “guerra entre Hamàs i Israel”. “Ara, és més aviat un genocidi que una guerra”, puntualitza. 
X
Facebook
WhatsApp
Telegram
Email
Meneame
Palestinaperiodistes assassinatsGaza
Les coses no surten soles
La lluita per trencar amb la mirada cisheteocèntrica dels mitjans
DEIXA UN COMENTARI
El teu correu-e no serà publicat.
Comentari
Nom*
Correu-e*
Lloc web
Les següents normes de protecció de dades han de ser llegides i acceptades:
Mèdia.cat guardarà el teu nom, correu electrònic i missatge per a poder fer un seguiment dels comentaris en el lloc web. Si vols més informació, llegeix la nostra política de privacitat i cookies.
Pol Baraza
Sant Quirze de Besora, 2000. Periodista a VilaWeb. He passat per les redaccions del setmanari El Temps, el diari El 9 Nou (Osona i Ripollès) i al 324.cat. Graduat en periodisme per la Universitat Autònoma de Barcelona (UAB).
NOTÍCIES RELACIONADES
Cobertura mediàtica del conflicte entre Palestina i Israel. Gener 2021 – Agost 2022
PJ ARMENGOU 14 DESEMBRE 2023
“És clau posar les persones al centre a l’hora d’explicar qualsevol conflicte”
CARME VERDOY 16 NOVEMBRE 2023
#11 El repte d’informar de la guerra de Gaza
REDACCIÓ 9 NOVEMBRE 2023
Assassinar un periodista a Gaza, desfer-se d’una incomoditat 
POL BARAZA 8 NOVEMBRE 2023
VÍDEO I “Vosaltres teniu la narrativa. On són les nostres veus?”
REDACCIÓ 27 OCTUBRE 2023
MAPA DE LA CENSURA
Veure al Mapa de la censura
Grup de Periodistes Ramon Barnils
info@grupbarnils.cat
Nota legal | Política de galetes | Política de privacitat
Feed |
Una iniciativa de:
Amb el suport de:
    QUÈ ÉS SUBSCRIU-TE AL BUTLLETÍ EN CASTELLANO IN ENGLISH FACEBOOK TWITTER INSTAGRAM