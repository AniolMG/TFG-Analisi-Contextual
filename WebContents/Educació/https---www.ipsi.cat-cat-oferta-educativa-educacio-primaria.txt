EnglishCatalàCastellano
zona usuari
Open Menu
Llengua anglesa en petits grups
Preinscripció i matrícula curs 2024-25
Estàs a ➜ Oferta-Educativa ➜ Educacio-Primaria
Educació primària - 6/12 anys
Cicle inicial: 1r i 2n (de 6 a 8 anys), cicle mitjà: 3r i 4t (de 8 a 10 anys) i cicle superior: 5è i 6è (de 10 a 12 anys).
Aprendre a aprendre amb la ment oberta i amb la consciència i la voluntat de millorar permanentment

L’Educació Primària és una etapa educativa fonamental i privilegiada dins el procés formatiu dels alumnes. Aquesta etapa educativa és el marc idoni per anar adquirint progressivament les competències bàsiques i els instruments necessaris per realitzar nous aprenentatges i posar les bases d'una formació personal basada en l'autonomia personal, la responsabilitat, la solidaritat, la llibertat, la participació i el compromís individual i col·lectiu; per conèixer els elements bàsics de la llengua, l'entorn geogràfic, la història i les tradicions que permetin arrelar-se al país; per poder participar en la construcció d'un món millor i continuar aprenent al llarg de la vida.
Formació acadèmicaFormació humanaFormació social i culturalAtenció a la diversitatOrganització de l’etapaConeix els nostres espais
Formació acadèmica
Formació acadèmica
A primària proposem un enfocament educatiu incorporant metodologies que tinguin en compte la variabilitat de l’aprenentatge i s’ajustin a les necessitats de cada alumne. Fomentem una modalitat d'aprenentatge profund on els coneixements adquirits es puguin aplicar en entorns diferents, perdurin en el temps i capacitin l’alumnat per abordar desafiaments en una àmplia gamma de contextos.
Aquest enfocament assegura que cada estudiant aprofundeixi en el seu procés d’aprenentatge amb l'objectiu de millorar la seva competència en diversos àmbits i de desenvolupar habilitats fonamentals que els permetin ser autònoms i responsables. A través del treball en l'autoconeixement, la construcció de la pròpia identitat i altres aspectes com l'autoexigència i el pensament crític, promovem el desenvolupament de maneres de ser i actuar que són essencials per al seu creixement personal. 
Donem importància al treball individual, potenciant les habilitats úniques de cada estudiant, i alhora, promovem el treball cooperatiu i col·laboratiu, destacant la importància de l'aprenentatge social i les habilitats de treball en equip a tots els nivells educatius.

Avaluació 

La nostra avaluació del procés d'aprenentatge és global, contínua i diferenciada segons les competències pròpies de cada àmbit. Cerquem avaluar i valorar els progressos per adaptar les estratègies educatives i atendre les necessitats de cada alumne. En aquesta forma d’entendre l’avaluació, la implicació i el compromís de l’alumnat en el seu procés avaluatiu és fonamental, ja que promou l’autoregulació i la metacognició. 
L’avaluació ha de permetre que tant els docents com els infants puguin identificar els avenços, les dificultats i els errors que sorgeixen al llarg del procés educatiu i prendre les decisions oportunes  per assolir les competències. Amb un professorat dedicat i competent, assegurem un seguiment exhaustiu i adaptat a cada estudiant.
 
Formació humana
Formació humana
A IPSI, considerem el desenvolupament humà com una prioritat. Busquem que els alumnes progressin cap a metes educatives importants com l'autoestima, la confiança en si mateixos, l'amor i el respecte per la pròpia vida i la dels altres.
Eduquem i promovem aquests valors humanitzadors a través dels nostres projectes curriculars, matèries específiques com l'educació en valors i el medi natural i social, i les activitats tutorials que busquen el desenvolupament i la maduració personal dels alumnes.
Tutoria
La tutoria és fonamental per al desenvolupament personal, acadèmic i professional de cada alumne. Amb un enfocament col·laboratiu amb les famílies, els nostres tutors estan compromesos a conèixer bé cada alumne, aplicar propostes pedagògiques cohesives i mantenir una comunicació activa amb les famílies.
Formació social i cultural
Formació social i cultural
Les activitats socioculturals complementen la nostra educació, afavorint la posada en pràctica dels coneixements adquirits pels alumnes fora de l'aula. A través de festes, tradicions, sortides culturals i altres activitats, promovem la convivència responsable, fomentant valors com el respecte, la solidaritat i la tolerància.
Atenció a la diversitat
Atenció a la diversitat
Disposem d’un Servei d’Orientació Educativa propi que vetlla en tot moment  per assegurar un entorn educatiu inclusiu i adaptat a les necessitats específiques dels nostres alumnes. A continuació, es detallen algunes de les nostres iniciatives clau:
Codocència.  Implementem sessions de docència compartida entre dos o més mestres que treballen en estreta col·laboració per crear un entorn d'aprenentatge més ric.  A primer de primària, es reforça l'acollida amb personal addicional la primera setmana. Durant tot el curs, es dediquen tres hores setmanals a la codocència per millorar la lectoescriptura. A tota la primària, hi ha sessions de codocència amb el tutor i un codocent. També es proporcionen hores setmanals de docència compartida amb personal del Servei d’Orientació Educativa propi i s'ofereixen hores addicionals amb un educador especialitzat per als alumnes amb necessitats educatives especials.
Acompanyament integral: seguiment individual tant en el vessant acadèmic com personal. Realitzem un seguiment tutorial exhaustiu i implementem plans i estratègies de treball específics per a aquells alumnes que requereixen una atenció individualitzada. Prioritzem l'acompanyament emocional dels alumnes i les seves famílies, establint relacions directes i continuades.
Col·laboracions externes. Coordinació estreta amb les psicopedagogues i/o  treballadores socials de l’EAP (Equips d'Assessorament i Orientació Psicopedagògica, del Consorci d’Educació), així com amb serveis i centres  externs que atenen els alumnes amb necessitats educatives especials.
Recursos adaptats: 
Utilitzem l’Ipad com  a recurs d’atenció a la diversitat proporcionant eines adaptades a les diferents necessitats dels alumnes.
Disposem d'aules d’acollida per als alumnes nouvinguts, assegurant una integració suau i efectiva a la nostra comunitat educativa.
Organització de l’etapa
Abordem l'aprenentatge des de diferents perspectives, destaquem el treball pràctic i competencial per promoure una profunda comprensió dels continguts. Fomentem l'autonomia personal, proporcionant als alumnes les eines necessàries per prendre decisions informades i responsables.
Agrupem totes les competències curriculars en quatre grans àmbits:
. Enfila’t. Projecte lingüístic. Integrat per les àrees de llengua catalana, llengua castellana i llengua anglesa. 
. Createch. Ciències i tecnologia. Integrat per les àrees de matemàtiques i coneixement del medi natural, social i cultural.
. Àrtic. Art i moviment. Integrat per les àrees d’educació visual i plàstica, educació musical i educació física.
. Singular i plural. La individualitat i el col·lectiu. Integrat per les àrees d’educació en valors i competència ciutadana, emprenedora i personal, social i d’aprendre a aprendre.
 
Destaquem com a singularitats de cada àmbit:

Enfila’t. Projecte lingüístic:
. Diversificació en les classes d'anglès de 5è i 6è d’EP. Desdoblem els grups per proporcionar una atenció més personalitzada.
. Propostes multinivell  a 1r  per impulsar l’aprenentatge i la millora de la lectura i l’escriptura.  
. Projecte UBinding: desenvolupament d’eines per a l’adquisició i millora de la capacitat lectora per als més petits.
. Projecte d’etapa Quan arribin les paraules… com a punt de partida per a l’elaboració de textos. 
. Participació en certàmens literaris.
 
Createch. Ciències i tecnologia:
. Innovamat: proposta manipulativa, competencial i innovadora d’aprenentatge  de les matemàtiques.
. Aprenentatge basat en el pensament seqüencial (llenguatge de programació i robòtica).
. Projectes de treball globalitzat. 
. Ús de dispositius iPad i Chromebook per treballar l’entorn virtual.
 
Àrtic. Art i moviment:
Programació musical:
. A partir de 4t de primària els alumnes poden escollir diferents itineraris musicals: instruments de vent-metall, corda i percussió. I  a partir de 5è de primària s’hi afegeix l’aprenentatge de teclats. Tots els instruments es treballen en petit grup.
. Conjunts  orquestrals de corda, vent-metall, teclats i percussió.
 
Singular i plural. La individualitat i el col·lectiu:
. Pràctica de Mindfulness conduït per professionals del Servei d’Orientació Educativa.
. Aprenentatge basat en jocs a 1r, 2n i 3r de primària. Mètode que utilitza jocs editats com a mitjà per assolir objectius d’aprenentatge concrets que se seleccionen per tal de treballar les destreses, capacitats i competències que els educadors estableixen com a objectius.
. Apadrinaments entre els alumnes de 6è i els de 1r de primària. 
. Sortides didàctiques fora del centre, relacionades amb el currículum i de cohesió de grup. 
. Convivències en entorns naturals a tota l’etapa. 
. Celebració de les festes tradicionals i populars. 
. Participació en campanyes solidàries: banc de sang, Nadal a Sant Pau i cursa solidària.
  Coneix els nostres espais
Disposem d’espais totalment adequats a les nostres necessitats educatives: 
. Espais nous als vestíbuls: Biblioplanta i Createch.
. Biblioteca IPSI, amb servei de préstec des de primer de primària. 
. Aula de música amb Instruments de corda, vent i metall a 4t, 5è i 6è. 
. Aula de percussió i vent metall. 
. Sala d’assaig per a les arts escèniques. 
. Taller per a les arts plàstiques.
. Gimnàs propi. 
. Piscina pròpia de l’escola (o a la piscina Sant Jordi amb els més grans).
Contacte
Comte Borrell, 243-249
08029 Barcelona
Tel. 93 444 90 00
ipsi@ipsi.cat
Whatsapp Preinscipcions: 663 309 640
Comparteix-nos
SIIF Avís legal Política de privacitat Política de cookies Copyright © 2024 IPSI