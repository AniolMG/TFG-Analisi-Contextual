Contacte
Inici
Escola
Etapes
#accioBetulina
Curs 23-24
Espai Virtual
Educació Primària
A l’etapa d’Educació Primària, l’Escola Betúlia vol dotar al seu alumnat d’una formació intel·lectual, emocional i social, estable i ferma, basada en l’autonomia personal, la responsabilitat, la solidaritat, la llibertat, la participació i el compromís.
La vivència i l’experimentació seran el mitjà essencial en l’adquisició dels aprenentatges i el descobriment i desenvolupament de les seves habilitats i destreses.
És per això que apostem per una formació que potenciï l’aprendre a aprendre i el reforç de la confiança en un mateix i de la pròpia autoestima. Pretenem estimular la capacitat reflexiva de l’infant per tal que esdevingui acurat, crític, creatiu tant el l’àmbit personal com en el social i amb capacitat de raonament.


MEDI AMBIENT
Som Escola Verda (XESC, Xarxa d’escoles per a la sostenibilitat de Catalunya), és per això que innovem, avancem, sistematitzem i organitzem accions educatives que tinguin la finalitat d’afrontar, des de l’educació, els nous reptes i valors de la sostenibilitat. Mitjançant el Comitè Verd, els propis alumnes (de 5è de primària a 2n d’ESO) dissenyen les estratègies que l’escola seguirà per tal de perpetuar la nostra tasca a favor del medi ambient. Exemples d’aquestes activitats són: la cartellera verda, la bústia verda, els Green Keepers (els propis alumnes vetllen pel bon ús dels diferents contenidors de residus instal·lats a l’escola i de l’estalvi adequat de l’ús energètic) i el disseny de la nostra mascota verda, en Branquetes, entre altres.
L’hort de l’escola és un dels petits tresors del que tots els nostres alumnes estan molt orgullosos. Són ells qui el cuiden i vetllen per tal d’obtenir les millors collites, sempre guiats pels avis, familiars i mestres més especialitzats. Sovint, tastem els fruits del nostre hort i fem gala de cistells ben plens de verdures i fruites mediterranis.
EXPRESSIÓ ARTÍSTICA
El professor d’Art i Educació, Elliot Eisner Wayne diu que: “L’art ens recorda que l’acte d’observar intensament, d’obrir la sensibilitat a l’entorn, produeix una recompensa qualitativa en el procés de viure”. Per aquest motiu des de l’àrea d’educació visual i plàstica volem estimular la creativitat dels alumnes i fomentar el plaer de gaudir de les obres d’art i del patrimoni cultural a través de grans artistes (pintors, escultors, ceramistes…) de diferents èpoques i estils.
Això els permetrà disposar de més recursos a l’hora d’expressar les seves idees de manera creativa i sincera.
EDUCACIÓ FÍSICA
Seguint la màxima de Plató, “La manca d’activitat destrueix la bona condició de tot ésser humà, mentre que el moviment i l’exercici físic el conserva”, des de l’escola treballem per no obviar ni menystenir el potencial educatiu que té l’Educació Física com una educació integral dels ciutadans, una educació motriu i d’hàbits i valors, de tolerància, de respecte, d’esforç, de disciplina, d’entrega, d’estratègia, de col·laboració, de respecte, d’integració, de millora personal, de l’educació de les percepcions, de les accions i de les habilitats motrius, de la paciència, de la constància i del control emocional… a partir del joc, de la dansa i de les activitats físiques (entre elles piscina).


TAC
Blue-bots, pissarres digitals interactives, tauletes, ordinadors i l’ús crític de diferents programes i serveis web ens acompanyaran com a eines elementals per construir el coneixement transversal des de totes les àrees.
A part, volem potenciar el consum digital responsable en l’alumnat, qualitat essencial per a seguir creixent en una societat cada vegada més digitalitzada a través de diverses accions al llarg del curs.
Ja des dels inicis de l’etapa, dins dels projectes de l’àrea de coneixement del medi, hi han integrades una sèrie de dinàmiques que fomenten l’ús d’aplicacions de Google així com altres programes i aplicacions, fomentant un ús correcte i controlat.
PLURILINGÜISME
Els nens i nenes de l’escola comencen primària amb un bon bagatge de la llengua catalana (ja que acostuma a ser la seva llengua materna) i de l’anglesa, que han començat a treballar a Infantil. A cicle inicial, introduïm la llengua castellana; a cicle mitjà, la xinesa; i a cicle superior, el francès. D’aquesta manera l’alumnat té l’oportunitat de gaudir d’un aprenentatge plurilingüístic al llarg de tota l’etapa de primària i que seguirà amb aquestes cinc llengües durant l’etapa de secundària.


ESCOLTA’M!
El projecte Escolta’m, una tutoria d’escolta activa, és un projecte que pretén treballar des de l’aula les emocions, vetllant pel desenvolupament integral dels infants.
Amb aquest espai volem enfortir la tasca del docent respecte a la tutoria personalitzada. Volem que l’escola sigui un lloc idoni per a l’aprenentatge i és per això que hem de procurar crear espais on també s’aprengui a escoltar, a dialogar i a prendre decisions, que els infants siguin resolutius i resilients, entre d’altres valors.
TEATRE
Un dels trets principals de l’escola és la formació de teatre com a assignatura a l’alumnat, treballant les Arts Escèniques un cop per setmana a l’aula de teatre. Alguns cursos preparen i representen obres teatralitzades a final de curs. L’aula de teatre és un espai on es potencia l’expressió d’emocions i sentiments, la creativitat, la cohesió de grup, l’empatia, i tot allò que els permet desenvolupar-se personalment.
A l’escola hi actuen companyies i fem sortides al teatre per gaudir d’espectacles de teatre en català i en anglès, musicals, màgia… A més, els infants, tenen la possibilitat de gaudir de les obres de la companyia Betulex formada per mares, pares, professorat i exalumnes del centre.
M’AGRADA LLEGIR
Quan arriba l’hora de “M’agrada llegir!” l’escola s’omple de llibres i de lectura. Es tracta d’un projecte transversal on tothom hi participa! Expliquem contes, escoltem recomanacions, busquem racons per llegir, treballem amb el projecte telemàtic de lectura Xim i Xesca, ens trobem grans i petits amb un llibre a les mans, llegim tot tipus de textos (poesia i altres textos), i sortim a l’exterior a llegir a l’aire lliure. Ens encanta!
MATEMÀTIQUES
Ja des de cicle inicial ens endinsem en el món de les matemàtiques a partir d’un projecte d’ensenyament aprenentatge basat en la contextualització dels aprenentatges i la gamificació. Ens basem en la proposta de Tekman Books, una editorial que basa l’aprenentatge de les matemàtiques en les intel·ligències múltiples, seguint un mètode actiu i dinàmic.
PROJECTES MEDI
Des de l’escola Betúlia presentem una programació interdisciplinària al voltant de l’àrea de coneixement del medi. A través d’uns BLOCS de treball, procurarem anar acompanyant als infants en la identificació dels seus entorns pròxims segons les diverses etapes del creixement, seguint la Teoria ecològica de Brofenbrenner.
Tenint en compte les STEAM i les TAC, els projectes de Betúlia engloben diferents interessos que procuren ordenar el pensament a través dels quaderns de bitàcola que utilitzen els/les alumnes durant els projectes.
Tens dubtes? Truca'ns al

933 996 807
Segueix-nos!
Entrada pel carrer Progrés
Entrada pel carrer Conquista
Avís legal - Política de privacitat - Política de cookies
© 2022 Escola Betúlia. Tots els drets reservats.