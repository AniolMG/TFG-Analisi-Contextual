Universitat Oberta de Catalunya Campus Notícies Serveis per a mitjans Contacte CA Cerca Inici News CV sense experiencia: 9 claus per captivar als reclutadors 30/8/23 · ECONOMIA Com es pot fer un bon currículum sense experiència laboral? Si no hi ha feines per referir, destacar coneixements adquirits o habilitats que poden ajudar en un lloc de treball és un aspecte molt valorable Un dels grans avantatges competitius d'algú jove, encara sense experiència, són les seves habilitats digitals, ja que poden servir per ajudar veterans amb menys competències tecnològiques 5 min. Construeix un currículum impressionant sense experiència laboral: consells per destacar en la recerca de feina (Foto:Adobe Stock) Puri Ruiz Autor El panorama de l'ocupació que es dibuixa a Espanya té dues cares, segons el diagnòstic de l'OCDE: d'una banda, la taxa de desocupació, encara que "estructuralment elevada", va caure gairebé tres punts entre el quart trimestre del 2020 (16,13 %) i el primer del 2023 (13,26 %), tal com reflecteix l'Enquesta de Població Activa; de l'altra, l'entrada al mercat laboral continua sent difícil per als joves al nostre país. Les dades de febrer de l'Injuve indiquen que prop de 400.000 joves d'entre 16 i 29 anys estan a l'atur. La cerca de la primera feina té un altre hàndicap: el de la inexperiència. Espanya, a més, té la tercera taxa d'ocupació més baixa dels països industrialitzats. I, encara que la incorporació al mercat laboral està en els inicis de la vintena, segons es desprèn de l'INE, tres de cada cinc aturats joves té de 25 a 29 anys (dades de l'Injuve, maig de 2023). Per incorporar-se al mercat laboral, elaborar un currículum atractiu és una de les peces fonamentals. Però, sense experiència, fer el currículum perfecte pot ser complicat. "Si no es té experiència, haurem de valorar la seva potencial aportació a partir de dos aspectes: coneixements teòrics i actitud", explica Gina Aran, professora col·laboradora dels Estudis d'Economia i Empresa de la Universitat Oberta de Catalunya (UOC). Pel que fa als coneixements adquirits, n'hi ha alguns que, "inserits en una sessió de treball, podrien llançar alguna perspectiva que sumi a la generació d'idees o a la presa de decisions". Quant al segon, l'actitud i la personalitat, Aran fa referència "a les ganes d'aportar i créixer a l'empresa", de fer gestions útils "que alleugereixin càrregues de treball dels altres integrants de l'equip". L'actitud és una cosa en què també posa el focus Manel Fernández Jaria, professor col·laborador dels Estudis d’Economia i Empresa de la UOC i del màster universitari d'Ocupació i Mercat de Treball: "No és tant el que pots fer, sinó l'emoció amb què ho pots fer." Nou consells per fer un bon currículum sense experiència laboral prèvia Què hauríem de tenir en compte, segons els experts, perquè el nostre currículum destaqui? El punt de partida és que comptem amb poques dades per aportar al document. Però hi ha una sèrie de claus que resulten essencials. 1. Format atractiu És gairebé el primer que cal fer. Triar "un format estructurat, ordenat i atractiu" és imprescindible, explica Gina Aran, en què d'un cop d'ull es pugui deduir davant quin candidat es troba l'empresa contractadora. 2. Si no hi ha experiència laboral, sí que n'hi ha d'acadèmica: fes-la saber Per a Aran és important "explicar els assoliments que s'hagin obtingut al llarg dels estudis, competències demostrades en alguna activitat de voluntariat o capacitats desenvolupades en exercir un esport, afició o una altra activitat". "Emfatitza els teus assoliments educatius: destaca els projectes rellevants i ressalta els resultats obtinguts", afegeix Fernández Jaria. 3. Mostra entusiasme Gina Aran explica que "si el jove mostra entusiasme, contagiarà la resta, la qual cosa està demostrat que repercuteix en millors resultats". Manel Fernández afegeix: "No indiquis mai res negatiu de feines anteriors", en el cas d'haver tingut alguna petita ocupació amb anterioritat. 4. Destaca les teves habilitats transferibles Habilitats de comunicació, dots de lideratge, capacitat de resolució de problemes, organització o saber treballar en equip són algunes competències en què Manel Fernández posa l'accent. Gina Aran afegeix les de comunicació i lideratge: "Són qualitats molt necessàries i molt escasses; per tant, molt buscades." I recomana, a més, "redactar un paràgraf en el perfil personal o professional que inclogui punts forts i voluntat d'aportar valor a l'organització". 5. Posa en valor les teves competències digitals i que les pots ensenyar als més veterans Si hi ha alguna cosa que pot aportar una persona jove a una empresa és un millor desenvolupament en l'entorn digital. En ple procés de transició cap a l'àmbit digital, "pot formar o ajudar a utilitzar eines a persones més veteranes que no estiguin aconseguint adaptar-se del tot a processos de treball digitalitzats", explica Aran. 6. Cerca el match: tria què li va bé a l'empresa que destaquis Tant en el currículum com en l'entrevista de feina es tracta que l'empresa vegi quines qualitats són òptimes per al lloc. "No es tracta de dir tots els teus punts forts, sinó d'argumentar-ne tres que serveixin a l'empresa." 7. Si has tingut alguna feina esporàdica, fes-la servir com a aval Molts estudiants, en sortir al mercat laboral, poden oferir com a experiència alguna petita feina ocasional. Aquestes feines també parlen de tu: "Explica les teves experiències, ofereix testimoniatges; són un aval del teu nivell de responsabilitat i la teva capacitat de treball", insisteix Fernández. 8. No tinguis por de destacar L'originalitat pot ser el que et faci destacar de la resta dels candidats. "En lloc d'intentar encaixar en un motlle preestablert, mostra la teva personalitat, mostra com pots aportar un enfocament únic a l'empresa", indica l'expert en orientació i assessorament laboral. 9. No desesperis "Segons la llei dels grans números, un rebuig t'acosta cada vegada més al teu objectiu", indica Manel Fernández. Com encarar l'entrevista de feina Si s'ha superat amb èxit la primera part, ve la segona: l'entrevista de feina. Un cara a cara per al qual Manel Fernández Jaria dona algunes claus per a l'èxit: Investiga a fons sobre l'empresa i el lloc a què aspires "Revisa'n la pàgina web, endinsa't en la seva cultura organitzativa, els seus valors i la seva trajectòria. Utilitza aquesta informació per destacar el valor que pots aportar a la companyia i la connexió emocional amb el projecte." Fes preguntes desafiadores L'expert en orientació laboral assegura que no cal tenir por de fer aquest tipus de preguntes a l'entrevistador. "Amb les preguntes no mostres ignorància, sinó interès genuí; a més, et pot ajudar a obtenir informació valuosa per prendre una decisió informada si t'ofereixen la feina." Sigues honest Segons el professor, no s'han d'ocultar les pròpies limitacions ni febleses, al contrari: "Demostra que n'ets conscient i que estàs disposat a treballar per millorar i aprendre si te'n donen l'oportunitat." Fernández assegura que la humilitat i la mentalitat de creixement són qualitats molt valorades en els candidats. Fes servir exemples concrets En lloc de generalitzar, en una entrevista de feina és bo utilitzar "situacions passades en què hagis demostrat habilitats i resultats reeixits" perquè les teves respostes siguin "més tangibles i convincents". No t'enfoquis únicament en el salari És important tenir en compte aspectes com la remuneració econòmica o els beneficis, però també ho és mostrar interès "pel desenvolupament professional, les oportunitats de creixement i la cultura de l'empresa", assenyala l'expert, ja que això demostra que el candidat busca una feina a llarg termini. Tingues en compte les habilitats socials bàsiques Puntualitat, respecte, una roba adequada al lloc al qual s'aspira, higiene i llenguatge adequats són punts bàsics que no hem d'infravalorar mai. "El millor que pot fer un candidat o candidata, en aquest punt, és preguntar als seus avis." No tinguis por de demanar reaccions de com ha anat Finalment, en acabar, convé preguntar a l'entrevistador "en quines àrees ha valorat les teves fortaleses", explica el professor. Sobre les febleses, diu, "no cal que preguntis: tu ja les saps en aquest punt de l'entrevista". Ocupabilitat Treball Veure’ls tots Experts UOC Manel Fernández Jaria Professor col·laborador dels Estudis d’Economia i Empresa de la UOC i del màster universitari d'Ocupació i Mercat de Treball Gina Aran Professora col·laboradora dels Estudis d'Economia i Empresa de la Universitat Oberta de Catalunya (UOC) Contacte de premsa Redacció news@uoc.edu 93 253 23 00 També et pot interessar La IA obligarà a reestructurar gairebé un de cada quatre llocs de treball els pròxims cinc anys Noves deduccions i reduccions, novetats de la campanya de la renda del 2024 Més llegits Novetats de la UOC del proper curs | UOC Posicionament de la UOC sobre la intel·ligència artificial | UOC Les competències més demanades del mercat laboral | UOC 21 referents femenins del món de la ciència, la tecnologia i el pensament | UOC Les novetats de la campanya de la renda del 2024 | UOC Què són les microcredencials? | UOC Veure més sobre Economia Accedeix Estudia a la UOC Graus Màsters Postgraus, diplomes d'especialització i d'expert Executive education Doctorat i transferència Cursos de formació continua Cursos d'idiomes FP Jesuïtes Educació en col·laboració amb la UOC Curs d'accés a la universitat HR Excellence in Research Explora la UOC Estudis [àrees docents] Model educatiu Internet Interdisciplinary Institute (IN3) eLearning Innovation Center eHealth Center Escola de Doctorat Hubbik Revistes acadèmiques Biblioteca Seus i punts UOC Espai de la rectora Sindicatura de Greuges Guia de l'estudiant Directori de persones Portal de transparència Qualitat Unitat d'Igualtat Premis i reconeixements Borsa de treball Uneix-te al nostre equip Impacte global #Agenda2030 Filantropia Marca UOC Preguntes més freqüents Botiga UOC Seu electrònica Compliment normatiu Avís legal Política de privacitat Delegat de protecció de dades Accessibilitat FORMAR TRANS- FORMAR Associació Catalana d'Universitats Públiques (ACUP) Xarxa Vives d'Universitats Conferencia de Rectores de las Universidades Españolas (CRUE) Centro Interuniversitario de Desarrollo (CINDA) European Universities Association (EUA)