AVUI PARLEM DE SUBSCRIU-T'HI ACCEDEIX Viatjar ESTILS 14/07/2023 Et fa por volar? Et donem consells per mantenir la calma Conèixer les causes de les turbulències o evitar les begudes estimulants pot ajudar a mantenir l'angoixa a ratlla Maria Labró Vila 6 min Regala aquest article Un avió s'enlaira a l'aeroport del Prat PERE VIRGILI BARCELONALa por a agafar un avió és més comuna del que sembla. Segons dades de l’Organització de l’Aviació Civil Internacional (OACI), un de cada sis passatgers d’arreu del món en pateix, tot i que hi ha diferents graus d’intensitat i la majoria de persones són capaces de controlar-la. “Tot i que la por i la fòbia col·loquialment són sinònims, no és el mateix ni requereixen el mateix tractament”, assegura Montserrat Lucas, psicòloga clínica i coordinadora del Grup de Treball de Psicologia Aeronàutica del Col·legi Oficial de Psicologia de Catalunya. “Una fòbia com l’aerofòbia t’immobilitza o et fa fugir de la situació. En canvi, la por és una emoció bàsica i de supervivència, però no et paralitza”, afegeix l’experta. Aquesta diferència la reconeix molt bé l’Esteve, que tot i que fa cinc estius tenia pagat un viatge a París amb la seva dona i els seus dos fills, va ser incapaç de pujar a l’avió: “Érem tots a la passarel·la d’accés per entrar i sentia que si pujava em moriria, que tindríem un accident”, recorda aquest gironí de quaranta-cinc anys, que va marxar i va fer el trajecte en cotxe. Des de llavors, planifica les vacances pensant en un destí al qual pugui arribar sense necessitat de passar per l'aeroport. Una emoció bàsica Segons Lucas, quan una persona evita volar com l'Esteve, sigui per feina o per motius d’oci, hauria de buscar ajuda professional. “El primer pas és verbalitzar el problema. Parlar-ne amb la parella, la família, els amics i fer partícip l’entorn. D’aquesta manera deixes anar l’angoixa que portes dins”. En el cas que et condicioni la vida és important posar-se en mans d’un professional per tractar el cas i rebre una atenció adaptada. Tant per a persones amb aerofòbia com en casos de por més lleus existeixen tractaments, teràpies psicològiques i cursos específics. Com és el cas de l’Anna, que per motius professionals va marxar a viure a Austràlia i gràcies a la teràpia ha aconseguit gestionar la por que li causen els avions i viatjar amb una mica més de placidesa. “Havia arribat a pensar coses molt irracionals. Quan embarcàvem observava la resta de la gent de la cua i segons la pinta que feien creia que moriríem tots o sobreviuríem”, explica. Aquesta investigadora de trenta-dos anys assegura que un cop dins l’aeronau solia fixar-se en tots els sorolls dels avions i que sempre n’identificava un de nou, que seria l’error fatal que causaria una catàstrofe. “Per a mi l'avió és una gran màquina molt complexa, on qualsevol cosa pot fallar. He aconseguit controlar aquests pensaments. Agafar molts avions m'ha fet millorar, així com anar a viure a l'altra punta del món i agafar vols tan llargs. El cos no pot estar en tensió tanta estona”, reflexiona. El transport més segur L’Anna certifica que conèixer les característiques de seguretat dels avions, les causes de les turbulències o la procedència dels sorolls l’ha ajudat a controlar la seva por, una informació que els experts recomanen tenir per afrontar el temor als avions. “La por prové del desconeixement o d’altres pors. Tenir informació aeronàutica per combatre la incertesa a vegades és suficient per enfrontar-s’hi”, diu Lucas, que organitza cursos per superar aquesta fòbia. Una dada que pot ajudar és saber que és més probable que et caigui un llamp al damunt que morir en un accident aeri. Segons David Ropeik, instructor de comunicació de riscos de la Universitat Harvard i autor del llibre How risky is it, really?, les probabilitats de morir en un accident de cotxe són aproximadament d’una entre 5.000. En canvi, en un avió són d’una entre 11.000.000. Tanmateix, durant els viatges aeris, les turbulències són una font important d’ansietat per a molts passatgers. Entendre què les causa, on es produeixen i les eines d’alta tecnologia que fan servir els pilots per fer que els viatges en avió siguin més segurs i còmodes pot ajudar a calmar els nervis durant el trajecte. “Les turbulències són molestes per a tothom, però són normals. Un avió és segur i no pot caure de sobte en picat per molt poderosa que sigui la ràfega o la bossa d’aire amb la qual es creui”, explica Santiago Oviedo, comandant A320 i oficial de seguretat operacional a Vueling. Una turbulència és un moviment inestable de l'aire provocat per canvis en la velocitat i direcció del vent, com les tempestes i els fronts càlids o freds. Pot ser més forta o menys segons l'altitud o la velocitat de l'aire. “Tot i que podem intentar minimitzar-les, és inevitable trobar-ne, però els avions estan dissenyats per suportar els impactes de manera segura”, certifica Oviedo. Sis hàbits per abans del viatge 1. Informar-se La possibilitat que un avió tingui un accident és d'una d'entre 2,5 milions Conèixer les característiques dels avions i de la seguretat és una bona estratègia per a aquells passatgers que experimenten nervis i ansietat dies abans d’arribar a l’aeroport. 2. Pensament positiu Fer exercicis de relaxació i visualització a casa Els experts aconsellen simular uns dies abans el recorregut i fer exercicis de relaxació i visualització a casa. Es poden identificar els pensaments que ens generen ansietat i concloure la frase amb un pensament positiu. Per exemple, imaginar-te a l’avió durant un moment de turbulències, però repassar tota la informació prèvia i concloure que no són perilloses. 3. Organitzar-se Evita acumular ansietat els dies previs al trajecte L’angoixa es pot acumular i podria provocar alteracions per un estat d’ànim que no té a veure amb el fet de viatjar en avió. “El dia del trajecte és recomanable plegar abans de la feina, dormir i descansar bé i no deixar-ho tot per a última hora, ja que pot generar més malestar”, recomana Lucas. 4. Evitar les begudes estimulants Els dies previs al viatge és recomanable deixar de prendre begudes amb cafeïna o teïna L’alcohol tampoc és un bon aliat en aquests casos, ja que pot produir l’efecte contrari i incrementar la sensació d’angoixa. 5. Compartir la teva por Si creus que ho necessites, demana ajuda a un especialista Els experts recomanen no evitar pensar en el trajecte. És positiu revisar mentalment com es desenvoluparà la jornada en la qual es viatjarà en avió i parlar-ne amb els teus familiars o amics. 6. Escollir el seient La part del darrere es mou més Segons explica Ignasi Figuls, tripulant de cabina de Vueling, no hi ha un lloc millor o pitjor per seure en un avió en termes de prevenció de lesions o de supervivència en un accident. "Si et fan por les turbulències, tot i que no impliquen cap perill, la part posterior és on més es noten", assegura. A banda, els seients del davant són més silenciosos. És possible deixar de tenir por? Segons la psicòloga Montserrat Lucas, només un 96% dels pacients superen l’aerofòbia amb un tractament adequat; tot i que el grau d’èxit dependrà del nivell de si la fòbia és més o menys incapacitant. “Els que no ho superen poden seguir fent la seva vida, però si no ho afrontes, a la llarga això pot generar altres pors”, assegura. L'Anna, després d'anys de treball personal, explica que encara té por, però aquesta emoció es concentra en el moment de pujar i no en els dies previs com li solia passar fa un temps: "He acceptat que les hores que seré allà dins no seran les millors, que passaré angoixa, però ara sé com gestionar millor les meves emocions". Quatre consells per mantenir la calma durant el vol 1. Informar la tripulació O les persones que t'acompanyen Si quan s'accedeix a l'avió es té por, és recomanable expressar o compartir la sensació experimentada amb una altra persona o comunicar-ho al personal de la tripulació perquè puguin ajudar-te. "Som professionals amb molta experiència i podem informar o contrastar les preguntes o percepcions que experimenti un passatger. Quan una persona ens diu que té por, estem pendents del seu benestar", assegura el tripulant de cabina Ignasi Figuls. 2. Control de la respiració I fer servir tècniques de visualització Inspirar i espirar profundament pot ajudar a relaxar-se. Es tracta d'agafar aire pel nas, mantenir-lo als pulmons i deixar-lo anar amb suavitat per la boca. Cadascun dels passos ha de durar uns quatre segons. En cas que tinguis angoixa, es pot respirar amb una bossa. Tapar el nas i la boca i anar respirant tranquil·lament. "Respires tranquil·lament amb els ulls tancats. Si et fa cosa, et poses les ulleres de sol perquè la gent no et vegi i penses en les coses bones que faràs quan arribis", aconsella Lucas. 3. Portar distraccions Música, literatura i audiovisuals Emportar-se un llibre, música que ens relaxi, una sèrie descarregada o una revista per distreure's durant el vol és molt recomanable. Abans de sortir és important planificar adequadament les distraccions del trajecte. 4. Utilitzar roba còmoda Evita les peces ajustades Per al viatge, escull peces amples i còmodes que no t'estrenyin cap part del cos i et facilitin els moviments. En vols llargs, la poca distància entre els seients pot provocar que se t'inflin els peus, així que opta per portar calçat ample, que puguis treure't fàcilment. Si viatges en avió, no et treguis els mitjons No hi ha comentaris. Sigues el primer a comentar aquest contingut. COMENTA CONTINGUT ELABORAT PER Maria Labró Vila SEGUEIX-ME MÉS DE LA SECCIÓ Estils Mandrejar al llit: un hàbit recomanable o una pèrdua de temps? Per què mai estem satisfets amb tot el que tenim? Què implica que Dua Lipa jugui a petanca? VIATJAR PORS ESTILS Dona suport a la informació de qualitat i rigor. Entre tots fem l'ARA. SUBSCRIU-T'HI EL MÉS POPULAR EL MÉS VIST EL MÉS COMENTAT 1. 2. 3. Aleix Moldes 4. L'anàlisi d'Antoni Bassas: 'Tirant la canya a Tomàs Molina i Anna Navarro' 5. 1. 2. 3. 4. Sebastià Alzamora 5. DESCOBREIX VEURE'N MÉS Mandrejar al llit: un hàbit recomanable o una pèrdua de temps? Elizabeth Passarella / The New York Times ESTILS El termòmetre de la sequera a Catalunya: els embassaments de les conques internes superen per primer cop aquest any el 17% Miquel Bernis, ... MEDI I CRISI CLIMÀTICA Sol·licitants d’asil encallats a Dinamarca: “No és una vida que desitgi per a ningú” Òscar Gelis EUROPA Periodisme lliure i compromès, per estar ben informat SUBSCRIU-T'HI Manifest Qui som Firmes Temes Publicitat Contacta App: IOS Android © ARA 2024 Privacitat Condicions Cookies Col·laboradors