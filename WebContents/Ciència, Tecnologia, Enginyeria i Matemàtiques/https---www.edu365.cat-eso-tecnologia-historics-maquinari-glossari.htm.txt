SISTEMA INFORMÀTIC: MAQUINARI Infantil Primària ESO Batxillerat FP +Edu Glossari Maquinari El maquinari, la part física d'un sistema informàtic, està format pels següents elements principals: Unitat central de processament (CPU): el "cervell" de l'ordinador. Memòria: suport d'emmagatzematge d'informació. Perifèrics: dispositius externs per al tractament de la informació Memòria La memòria és l'element on l'ordinador emmagatzema la informació, de manera que la unitat central de processament pugui processar-la. Els perifèrics Els perifèrics són el conjunt de dispositius que permeten la comunicació d'un sistema informàtic amb l'exterior. Els perifèrics es poden classificar en tres grans apartats, segons el flux de dades que gestionen: Perifèrics d'entrada Perifèrics de sortida Perifèrics d'entrada/sortida Perifèrics d'entrada Els perifèrics d'entrada són els elements que permeten la comunicació amb el sistema informàtic i la introducció d'informació. Els exemples més habituals són els següents: Càmera digital: enregistra imatges en format digital i en permet la transmissió a un ordinador, des del qual es poden processar i visualitzar. Escàner: permet digitalitzar text i material gràfic i introduir-lo a l'ordinador. Si s'utilitzen programes de reconeixement òptic de caràcters (OCR), es poden escanejar textos i que l'ordinador els reconegui com a caràcters i no com a imatges. Ratolí: permet controlar manualment la posició del cursor sobre la pantalla. Normalment té dos o tres botons: l'esquerre confirma ordres i el dret dóna accés a menús de funcions. Teclat: permet introduir, de manera manual, dades a l'ordinador. Està format per un conjunt de tecles que poden agrupar-se en diferents famílies, segons la seva funció. Altres exemples serien el micròfon, la càmera web, la palanca de control... Perifèrics d'entrada/sortida Els perifèrics d'entrada són els elements que permeten la comunicació amb el sistema informàtic i la introducció i recollida d'informació. Els exemples més habituals són els següents: Disc dur: permet emmagatzemar una gran quantitat d'informació, que es pot recuperar ràpidament. Generalment, està instal·lat a l'interior de l'ordinador. Gravador de CD: permet llegir i enregistrar la informació sobre un dispositiu òptic de memòria externa, el CD. Mòdem: permet enviar i rebre informació a través d'ordinador utilitzant la xarxa telefònica. El mòdem fa la funció de codificar/descodificar en els processos de comunicació per la línia telefònica. Altres exemples serien el disquet, la gravadora de DVD... Perifèrics de sortida Els perifèrics de sortida són els elements que permeten la comunicació amb el sistema informàtic i la recollida d'informació. Els exemples més habituals són els següents: Altaveus: permet escoltar senyals acústics que emet l'ordinador quan fa servir aplicacions informàtiques. Són d'especial importància per gaudir dels multimèdia. Impressora: permet transferir dades a un paper, un plàstic, etc., en forma de textos i d'imatges. Hi ha diversos tipus d'impressores, però les més utilitzades són les d'injecció de tinta i les de làser. Monitor: permet visualitzar la informació processada i a partir d'un senyal de vídeo de l'ordinador al qual està connectat per cable. Hi ha dues tecnologies força esteses, la CTR i la TFT. Sistema informàtic Un sistema informàtic és el conjunt d'elements que ens cal tenir per utilitzar aplicacions informàtiques. Unitat central de processament (CPU) La unitat central de processament controla tot el sistema informàtic. La seva funció és interpretar les instruccions que li arriben de la memòria, obtenir i processar la informació que li proporcionen els perifèrics d'entrada i enviar-ne de nova als perifèrics de sortida Inici Autor: Xavier Rosell XTEC Zona Clic XTEC Youtube Contacte Mapa web | Condicions d'ús | Sobre el web | Accessibilitat | Departament d'Educació