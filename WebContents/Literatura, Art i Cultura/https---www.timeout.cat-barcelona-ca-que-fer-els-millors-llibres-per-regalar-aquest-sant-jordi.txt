Ves al contingut Ves al peu BARCELONA CA Timeout SUBSCRIU-TE Què Fer Menjar i Beure Cultura Viatges Notícies Més Foto: Shutterstock Els millors llibres per regalar aquest Sant Jordi 2024 Aquest 23 d'abril tindrem un Sant Jordi sonat. Us ajudem a escalfar motors amb les nostres recomanacions literàries! Escrit per Andreu Gomiladilluns 18 de març 2024 Aquest Sant Jordi promet. En primer lloc, perquè els aiguats de l'any passat van deixar un regust amarg a llibreters, autors i editors i, en segon lloc, perquè a més de la superilla literària, que enguany encara serà més gran, Barcelona recupera les Rambles per als llibres i les roses. Per anar-vos preparant, i si encara no teniu clar quin/s llibre/s regalar/regalar-vos, us proposem aquesta llista amb algunes de les millors novetats que hem llegit aquest any. NO T'HO PERDIS: Tres llibres que t'has de llegir al març Llibres recomanats per aquest Sant Jordi 2024 H&O Editors 1. 'Seixanta-sis sinofosos', d'Adrià Pujol Cruells H&O Editors. 176 pàgs. De què va? “Si de joves tenim els braços i la fantasia per modificar el món, de grans ens queden els discursos per apedaçar-lo, o per imaginar-lo d’una altra manera…”, i això és exactament el que es fa al banc del si no fos, on es pot parlar de tot una mica i gairebé posar-hi remei (si no fos que). Aquí hi ha seixanta-sis textos curts, brillants, molt pujolcruellsians, sobre els temes més variats: la literatura, la vida quotidiana, Catalunya, les patums, Espanya... Humor, perícia lingüística fora mida i un punt de mala bava. Per què l'heu de llegir? Aquest llibre és un joc, una especulació sobre la vida i una humanitat menystinguda, que ens empassem gairebé d'una glopada. Honestedat, poca ficció i una prosa deliciosa. Adrià Pujol recupera el to de 'La carpeta és blava' per caminar per una autoficció a trossos que ens farà riure i pensar alhora, en un exercici molt divertit de saber-te riure de tu mateix i, alhora, abocar incertesa sobre el nostre món com el borratxo que, en un moment de lucidesa, mitjanit passada, alça la vista del got i llança la sentència definitiva, convertit en un Cioran de taverna. Voldreu ser amic seu i convidar-lo a totes les festes. Club Editor 2. 'Ocàs i fascinació', d'Eva Baltasar Club Editor. 160 pàgs. 18,50 €. De què va? Després del tríptic sobre la maternitat que l'ha fet mundialment coneguda, finalista del Booker International amb 'Boulder', Eva Baltasar trastoca el nostre confort mental des d'un altre cantó, el del pacte social, a través d'una noia que es queda al carrer i intenta refer la seva vida des de la marginalitat autoimposada. La seva poesia canta la nit al ras, la inquietud de qui se sap invisible enmig de la ciutat. La seva lucidesa mostra el lloc on es toquen el crim i la devoció. I la seva nova novel·la va prenyada d’un conte on l’horror és la fada que pinta d’or el món. Per què? Finalment, la prosa de Baltasar ha trobat el seu camí amb una història un pèl èpica d'una dona jove que queda al ras (ocàs) i, més tard, queda empresonada davant d'un amor impossible (fascinació). L'autora sap tractar la solitud com ningú, l'entotsolament davant d'un entorn incomprensible. A 'Permagel' ja ho va demostrar, a 'Mamut' va fracassar, i a 'Ocàs i fascinació' se salta totes les regles per construir un personatge que és una mica un Holden Caulfield que fa el viatge a l'inrevés, és a dir, que comença a baix per anar ascendint. Poc té a veure aquesta novel·la amb 'El vigilant en el camp de sègol', però la mirada que aboquen sobre el món no difereix gaire. PUBLICITAT Proa 3. 'Confeti', de Jordi Puntí Proa. 400 pàgs. 21,90 €. De què va? El narrador d'aquesta novel·la vol demostrar que gran part de l'existència humana és una ficció feta a mida. I com a periodista d'espectacles, troba en la figura de Xavier Cugat la inspiració ideal. El músic català va dedicar tota la vida a ser feliç i famós a qualsevol preu, sempre gràcies a allò que l'apassionava: les caricatures, les orquestres, les pel·lícules, els matrimonis amb dones guapes i joveníssimes, els chihuahues... Jordi Puntí ens fa viatjar de Nova York a Hollywood, de l'Havana a l'hotel Ritz de Barcelona. Així, al llarg de tot un segle, llegim les peripècies de dos homes que van ser amics potser per conveniència, en un joc de miralls en què la imaginació conviu amb la voluntat de ser immortal, etern. Per què? Catorze anys ha trigat Jordi Puntí a regalar-nos la seva segona novel·la. 'Maletes perdudes' va ser una experiència deliciosa, brillant. I aquest 'Confeti' dobla l'aposta a través d'un personatge real, Xavier Cugat, que va travessar el segle XX ballant claqué i fent feliç la gent, convertit en prototip del 'self made man'. L'autor escriu com els àngels, amb una prosa rica i molt personal que aguanta una estructura demencialment sòlida. 'Confeti' sembla una novel·la de Saul Bellow vessada damunt la nostra literatura sense intermediaris. Aviat quedem atrapats no sols pel món que evoca, el personatge, sinó per com Puntí ens la serveix. Aquesta és la gran novel·la que ens faltava per mirar enrere sense ràbia. Angle 4. 'Kairós', de Jenny Erpenbeck Trad. de Lourdes Bigorra Cervelló. Angle. 384 pàgs. 20,90 €. De què va? A 'L'educació sentimental', Flaubert ens explica com un noi de 18 anys, Frédéric Moreau, s'enamora d'una dona més gran i casada, Marie Arnoux. Es coneixen en un vaixell i el jove queda rendit als peus de la dama. De 1841 a 1867, el temps de la novel·la, ell anirà al seu encalç mentre França viu la Revolució de 1848 i la fundació del Segon Imperi. L'amor en temps convulsos. L'alemanya Jenny Erpenbeck, que va guanyar el premi Llibreter 2019 per 'Les formes del verb anar', fa a 'Kairós' que la jove Katharina s'enamori del veterà Hans tot just en baixar d'un autobús a la plaça Alexander de Berlín Est, el 1986, tres anys i escaig abans de la caiguda del Mur i de la dissolució de la RDA. Per què l'has de llegir? Erpenbeck construeix la novel·la a partir dels records de Katharina que, anys més tard de la separació, recupera dues capses que havia guardat. En un estil que s'assembla al 'Memòria de noia' d'Annie Ernaux, el personatge enfila cronològicament la seva vida amb Hans i, a més, observem com aquell petit país comunista, on l'Stasi tenia ulls a tot arreu, es va desintegrant, en els mites, en la cultura, socialment. I aquí rau la grandesa d'una novel·la que parla de com l'amor i la política de vegades coincideixen en el fons i en les formes. Diuen que Erpenbeck no trigarà a guanyar el Nobel. Esteu avisats. PUBLICITAT L'Altra 5. 'Els murs invisibles', Ramon Mas L'Altra. 144 pàgs. 16,90 €. De què va? La nit del divendres 12 de març del 2004, assegut en un bar de Vallcarca amb els seus companys de la facultat de filosofia, el narrador d'aquesta història rep un missatge que ningú voldria rebre mai. Aquí comença una carrera contra l'inevitable. De tall plenament autobiogràfic, aquesta novel·la és alhora la crònica d'una mort anunciada, un relat de formació sobre el pas a l'edat adulta i un cant a l'amistat. També és un homenatge a tot un món que creix als marges, i a les relacions forjades fora de les convencions imperants en una societat tan conservadora com la vigatana. Per què l'heu de llegir? Ramon Mas ha escrit uns quants llibres abans d'arribar fins aquí, fins al punt inicial de tot plegat, el lloc on neixen tots els seus fantasmes. Ha escrit novel·les bones, com 'Afores' i 'Estigmes'. Però cap com aquesta, la història que restava a sota de totes, la de l'amic que li va enviar un missatge de comiat fa vint anys. A partir de la corredissa de Barcelona a Vic per mirar de rescatar-lo i tot el que passarà després, Mas aixeca un relat sobre la joventut perduda i enterrada que, sense demanar permís, se'ns fica sota la pell i ens arriba a provocar calfreds. 'Els murs invisibles' és una novel·la autobiogràfica, sí, però el pas del temps li atorga un pes semàntic que la fan anar molt més enllà d'uns fets i d'uns personatges, d'una època i d'un lloc concrets. Mas sap narrar la tragèdia sense recrear-s'hi. Això és el que va passar i així és com us ho explico, no hi busqueu res més, ens ve a dir. I aquesta distància temporal fa que la immersió sigui encara més xocant. La Segona Perifèria 6. 'Nena, dona, altres', Bernardine Evaristo Trad. de Núria Busquet Molist. La Segona Perifèria, 464 pàgs. 23,50 €. De què va? El jurat del prestigiós premi Booker anglès va definir 'Nena, dona, altres' com a “una lectura imprescindible sobre la feminitat i l'Anglaterra contemporània, una novel·la impressionant i ferotge sobre les vides de les dones negres britàniques, les seves lluites, dolors, alegries, anhels i amors”. I és amb aquesta energia, i amb un estil literari trencador, que van passant davant del lector una vintena de dones, cadascuna amb el seu bagatge, contradiccions i punts de vista, que van teixint un relat que ni les diferències de classe, generació i identitat aconsegueixen esquinçar. Per què l'heu de llegir? Hi ha moltes maneres d'explicar la història d'un país. L'autor es pot cenyir als fets objectius, guerres, lluites, etc., als grans personatges. Però també pot endinsar-se en les vides aparentment intranscendents de les persones. És el que va fer Balzac a la seva 'Comèdia humana' i el que van portar a terme tants d'escriptors francesos i russos al segle XIX, de Dostoievski a Stendhal. I és el que pretén Bernardine Evaristo amb aquest collage de vides de dones a l'Anglaterra dels segles XX i XXI. Dones negres, la majoria, que lluiten per viure en un país que no les vol. PUBLICITAT Anagrama 7. 'Ofert a les mans, el paradís crema', Pol Guasch Anagrama. 160 pàgs. 17,90 €. De què va? En un futur aparentment distòpic, la Rita viu a la Colònia, dalt d'un cim on homes cansats buiden una mina a punt d'esgotar-se. Des d'allí, contempla el poble enfonsat a la vall, i els boscos que, tot d'una, comencen a cremar. En Líton, que va créixer a ciutat, apaga el foc amb la resta de joves del Servei. Aquesta novel·la ressegueix la història dels dos amics: la infantesa en contextos oposats, el descobriment del desig, els seus amors i la nostàlgia del futur que no serà. Junts viuen l'emancipació i l'efervescència festiva de la vintena, però també les servituds de la família i d’una època marcada per l'extinció. Per què l'has de llegir? A 'Napalm al cor', Pol Guasch va presentar-nos un món devastat on dos nois miraven de sobreviure a la joventut a través d'una prosa dolça i suggeridora. Una bona primera novel·la. A 'Ofert a les mans, el paradís crema' redobla l'aposta, amb un escenari més vast i uns personatges de més abast. Té molt risc el que ha intentat aquí, l'autor. I no només a nivell argumental (sabem com acabarà tot just començar), sinó a nivell formal. Juga i ens fa jugar. I sempre sap cap a on va. En un context desolador, la Rita i en Líton són com dos ocells que miren de deixar enrere la terra cremada sense fer mal a ningú. Hi ha escenes memorables, en aquesta novel·la, com la de la festa just abans de l'inici dels incendis. Proa 8. 'Biografia del foc', de Carlota Gurt Proa. 224 pàgs. 19,95 €. De què va? Per aquest llibre, el tercer de l'autora i el segon de relats, desfilen personatges abocats a la tragèdia, al foc. Parelles que van ser felices, dones abandonades que han de donar explicacions als fills, canvis de vida esbojarrats, homes al llindar de l'abisme que pensen en Constantinoble... Molta gent en cotxe i carreteres. També persones que es tanquen. I finals que et venten una bufetada. Per què l'has de llegir? Gurt no és Calders, ni Monzó, ni Pàmies. Els seus relats són més a prop de la Rodoreda de 'Semblava de seda' i al Danilo Kiš d''Enciclopèdia dels morts', però amb una prosa que es belluga entre el col·loquialisme estrident i el virtuosisme mesurat, en unes anades i vingudes magistrals que