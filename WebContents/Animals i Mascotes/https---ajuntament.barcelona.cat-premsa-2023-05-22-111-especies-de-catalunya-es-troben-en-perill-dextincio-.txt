Aquest lloc web utilitza cookies
Als webs de l’Ajuntament de Barcelona s’utilitzen cookies majoritàriament amb finalitats tècniques. Si doneu el vostre consentiment, també usem cookies d’anàlisi per poder oferir-vos un servei millor. En molt poques ocasions s’instal·len cookies de màrqueting. Les cookies, pròpies o de tercers, ens permeten millorar el rendiment dels llocs web i recollir informació analítica per adequar-nos als vostres hàbits de navegació. Podeu seleccionar les preferències que creieu convenients, i acceptar la vostra selecció.
Accepta la selecció
Necessàries
Preferències
Estadístiques
Màrqueting Més informació













www.barcelona.cat
Català
Servei de Premsa
26/02/2024
17:32:34

NOTES I DOSSIERS
CONVOCATÒRIES
EMISSIONS
GRÀFICS
CONTACTE
HEMEROTECA
111 espècies de Catalunya es troben en perill d’extinció
22/05/2023


Temps estimat de lectura: 3 minuts
La Fundació Barcelona Zoo ha participat en l’estudi “L’Estat de la biodiversitat a Espanya”, coordinat pel Centre per a la Supervivència de les Espècies de la Macaronesia de Loro Parque Fundación i el Comitè Espanyol de la Unió Internacional per a la Conservació de la Naturalesa
Les conclusions de l’estudi es fan públiques avui a tot l’Estat, coincidint amb la celebració del Dia Internacional de la Diversitat Biològica
Des de la seva creació, l’any 2013, la Fundació Barcelona Zoo promou projectes de recerca i conservació a favor de la biodiversitat
A Catalunya existeixen 27 espècies en perill crític i 84 en perill d’extinció. Aquestes són algunes de les conclusions de l’estudi L’Estat de la biodiversitat a Espanya, coordinat pel Centre per a la Supervivència de les Espècies de la Macaronesia de Loro Parque Fundación i el Comitè Espanyol de la Unió Internacional per a la Conservació de la Natura i que ha comptat amb la participació de la Fundació Barcelona Zoo.
    L’informe, que es fa públic avui a tot l’Estat amb motiu del Dia Internacional de la Diversitat Biològica, suposa un salt endavant pel que fa al coneixement real de la situació de risc en què es troben moltes espècies. L’estudi pren com a base la preocupant diagnosi que realitza la UICN a través de la seva Llista Vermella d’espècies amenaçades, que estableix que, actualment, un total de 193 espècies es troben en perill crític d’extinció, 418 en perill i 498 vulnerables a nivell espanyol. Partint d’aquí, el treball ha permès unificar les dades i criteris científics existents per millorar la informació científica disponible i harmonitzar els indicadors de pèrdua de biodiversitat de les diferents administracions i entitats implicades en la defensa del medi natural. Això ha permès conèixer que existeix un 65% de discordança entre les espècies registrades al Catàleg Nacional d’Espècies Amenaçades, les dades treballades per les comunitats autònomes i els registres de la UICN.
  La situació a Catalunya
Segons l’Estat de la biodiversitat a Espanya, a Catalunya existeixen 27 espècies en perill crític i 84 en perill. El grup taxonòmic més amenaçat és el dels artròpodes amb 33 espècies, seguit dels taurons i les rajades amb 26 i les plantes amb 14. Com a exemples, entre les espècies que estan en perill crític d’extinció a Catalunya es troben el tritó del Montseny (Calotriton arnoldi), la nacra (Pinna nobilis) o el turó (Mustela putorius).
L’estudi ha identificat, també, sis punts calents de biodiversitat críticament amenaçada: el delta de l’Ebre, el Parc Natural de la Serra del Montsant, el Parc Natural del Montseny i algunes zones del Parc Natural del Cap de Creus i del Parc Natural de l’Alt Pirineu.
  El Zoo de Barcelona, compromès amb la biodiversitat
En aquest escenari d’extinció silenciosa de la biodiversitat, espais com el Zoo de Barcelona juguen un paper vital per frenar la desaparició d’aquelles espècies que es troben al llindar de l’extinció.
Des de la seva creació, l’any 2013, la Fundació Barcelona Zoo ha creat equips multidisciplinaris amb l’objectiu de planificar i realitzar projectes de conservació ex situ (EEP) i en el propi medi, així com plans de conservació globals que reverteixin la progressiva desaparició de les espècies autòctones més amenaçades. Projectes com els de la reintroducció del tritó, el turó o el ferreret avalen aquesta trajectòria. Ho fa amb la col·laboració dels centres d’investigació més importants de l’Estat, administracions, ONG i la comunitat científica.
En el marc de l’estudi L’Estat de la biodiversitat a Espanya, la Fundació Barcelona Zoo durà a terme un projecte educatiu de ciència ciutadana a través de l’aplicació iNaturalist. L’objectiu és conscienciar i incrementar la sensibilitat de la ciutadania i implicar-la en la recollida de dades que seran de màxima utilitat perquè els investigadors estableixin futurs plans de conservació.
Descarregueu aquí l’informe complet
Per a més informació, contacteu amb la Unitat de Comunicació i Continguts de BSM:
comunicacio@bsmsa.cat – Tlf: 607 568 950




Paraules clau
biodiversitat/ Fundació Barcelona Zoo/

Avís legal Accessibilitat